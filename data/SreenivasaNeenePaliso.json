{
  "title": "ಶ್ರೀನಿವಾಸ ನೀನೇ ಪಾಲಿಸೋ",
  "content": [
    {
      "type": "paragraph",
      "lines": [
        "ಶ್ರೀನಿವಾಸ ನೀನೇ ಪಾಲಿಸೋ ಶ್ರಿತಜನ ಪಾಲ",
        "ಗಾನಲೋಲ ಶ್ರೀ ಮುಕುಂದನೇ ||ಪ||"
      ]
    },
    {
      "type": "paragraph",
      "lines": [
        "ಧ್ಯಾನಮಾಳ್ಪ ಸಜ್ಜನರ ಮಾನದಿಂ ಪರಿಪಾಲಿಪ",
        "ವೇಣುಗೋಪಾಲಾ ಮುಕುಂದ ವೇದವೇದ್ಯ ನಿತ್ಯಾನಂದ ||ಅಪ||"
      ]
    },
    {
      "type": "paragraph",
      "lines": [
        "ಎಂದಿಗೆ ನಿನ್ನ ಪಾದಾಬ್ಜವ ಪೊಂದುವ ಸುಖ",
        "ಎಂದಿಗೆ ಲಭಯವೋ ಮಾಧವ",
        "ಅಂಧಕಾರಣ್ಯದಲ್ಲಿ ನಿಂದು ತತ್ತರಿಸುತಿಹೆನೊ",
        "ಬಂದು ಬಂದು ಈ ಭವದಿ ಬೆಂದು ನೊಂದೇನೊ ಮುಕುಂದ||೧||"
      ]
    },
    {
      "type": "paragraph",
      "lines": [
        "ಎಷ್ಟು ದಿನ ಕಷ್ಟ ಪಡುವುದೊ",
        "ಯಶೋದೆ ಕಂದ ದೃಷ್ಟಿಯಿಂದ ನೋಡಲಾಗದೆ",
        "ಮುಟ್ಟಿ ನಿನ್ನ ಭಜಿಸಲಾರೆ ಕೆಟ್ಟ ನರಜನ್ಮದೊಳು",
        "ದುಷ್ಟ ಕಾರ್ಯ ಮಾಡಿದಾಗ್ಯು ಇಷ್ಟನಾಗಿ ಕೈಯಪಿಡಿದು ||೨||"
      ]
    },
    {
      "type": "paragraph",
      "lines": [
        "ಅನಿದಿನ ಅನೇಕ ರೋಗಂಗಳಾ ಅನುಭವಿಸುವೆನು",
        "ಘನ ಮಹಿಮ ನೀನೆ ಬಲ್ಲೆಯಾ",
        "ತನುವಿನಲ್ಲಿ ಬಲವಿಲ್ಲ ನೆನೆದ ಮಾತ್ರ ಸಲಹುವ",
        "ಹನುಮದೀಶ ಪುರನ್ದರ ವಿಠಲನೇ ಬೇಗ ಬಲಿದು ||೩||"
      ]
    }
  ]
}