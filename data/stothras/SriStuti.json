{
  "title": "ಶ್ರೀಸ್ತುತಿಃ",
  "content": [
    {
      "type": "paragraph",
      "lines": [
        "ಶ್ರೀಮಾನ್ವೇಂಕಟನಾಥಾರ್ಯಃ ಕವಿತಾರ್ಕಿಕಕೇಸರೀ|",
        "ವೇದಾಂತಾಚಾರ್ಯವರ್ಯೋ ಮೇ ಸನ್ನಿಧತ್ತಾಂ ಸದಾ ಹೃದಿ||"
      ]
    },
    {
      "type": "paragraph",
      "lines": [
        "ಈಶಾನಾಂ ಜಗತೋಽಸ್ಯ ವೇಂಕಟಪತೇರ್ವಿಷ್ಣೋಃ ಪರಾಂ ಪ್ರೇಯಸೀಂ",
        "ತದ್ವಕ್ಷಃಸ್ಥಲನಿತ್ಯವಾಸರಸಿಕಾಂ ತತ್ಕ್ಷಾಂತಿಸಂವರ್ಧಿನೀಂ|",
        "ಪದ್ಮಾಲಂಕೃತ ಪಾಣಿಪಲ್ಲವಯುಗಾಂ ಪದ್ಮಾಸನಸ್ಥಾಂ ಶ್ರಿಯಂ",
        "ವಾತ್ಸಲ್ಯಾದಿ ಗುಣೋಜ್ಜ್ವಲಾಂ ಭಗವತೀಂ ವಂದೇ ಜಗನ್ಮಾತರಂ||"
      ]
    },
    {
      "type": "paragraph",
      "lines": [
        "ಮಾನಾತೀತಪ್ರಥಿತವಿಭವಾಂ ಮಂಗಳಂ ಮಂಗಳಾನಾಂ",
        "ವಕ್ಷಃಪೀಠೀಂ ಮಧುವಿಜಯಿನೋ ಭೂಷಯಂತೀಂ ಸ್ವಕಾಂತ್ಯಾ|",
        "ಪ್ರತ್ಯಕ್ಷಾನುಶ್ರವಿಕಮಹಿಮಪ್ರಾರ್ಥಿನೀನಾಂ ಪ್ರಜಾನಾಂ",
        "ಶ್ರೇಯೋಮೂರ್ತಿಂ ಶ್ರಿಯಮಶರಣಸ್ತ್ವಾಂ ಶರಣ್ಯಾಂ ಪ್ರಪದ್ಯೇ||೧||"
      ]
    },
    {
      "type": "paragraph",
      "lines": [
        "ಆವಿರ್ಭಾವಃ ಕಲಶಜಲಧಾವಧ್ವರೇ ವಾಽಪಿ ಯಸ್ಯಾಃ",
        "ಸ್ಥಾನಂ ಯಸ್ಯಾಃ ಸರಸಿಜವನಂ ವಿಷ್ಣುವಕ್ಷಃಸ್ಥಲಂ ವಾ|",
        "ಭೂಮಾ ಯಸ್ಯಾ ಭುವನಮಖಿಲಂ ದೇವಿ ದಿವ್ಯಂ ಪದಂ ವಾ",
        "ಸ್ತೋಕಪ್ರಜ್ಞೈರನವಧಿಗುಣಾ ಸ್ತೂಯಸೇ ಸಾ ಕಥಂ ತ್ವಮ್||೨||"
      ]
    },
    {
      "type": "paragraph",
      "lines": [
        "ಸ್ತೋತವ್ಯತ್ವಂ ದಿಶತಿ ಭವತೀ ದೇಹಿಭಿಃ ಸ್ತೂಯಮಾನಾ",
        "ತಾಮೇವ ತ್ವಾಮನಿತರಗತಿಃ ಸ್ತೋತುಮಾಶಂಸಮಾನಃ|",
        "ಸಿದ್ಧಾರಂಭಃ ಸಕಲಭುವನಶ್ಲಾಘನೀಯೋ ಭವೇಯಂ",
        "ಸೇವಾಪೇಕ್ಷಾ ತವ ಚರಣಯೋಃ ಶ್ರೇಯಸೇ ಕಸ್ಯ ನ ಸ್ಯಾತ್||೩||"
      ]
    },
    {
      "type": "paragraph",
      "lines": [
        "ಯತ್ಸಂಕಲ್ಪಾದ್ಭವತಿ ಕಮಲೇ ಯತ್ರ ದೇಹಿನ್ಯಮೀಷಾಂ",
        "ಜನ್ಮಸ್ಥೇಮಪ್ರಲಯರಚನಾ ಜಂಗಮಾಜಂಗಮಾನಾಂ|",
        "ತತ್ಕಲ್ಯಾಣಂ ಕಿಮಪಿ ಯಮಿನಾಮೇಕಲಕ್ಷ್ಯಂ ಸಮಾಧೌ",
        "ಪೂರ್ಣಂ ತೇಜಃ ಸ್ಫುರತಿ ಭವತೀಪಾದಲಾಕ್ಷಾರಸಾಂಕಮ್||೪||"
      ]
    },
    {
      "type": "paragraph",
      "lines": [
        "ನಿಷ್ಪ್ರತ್ಯೂಹಪ್ರಣಯಘಟಿತಂ ದೇವಿ ನಿತ್ಯಾನಪಾಯಂ",
        "ವಿಷ್ಣುಸ್ತ್ವಂ ಚೇತ್ಯನವಧಿಗುಣಂ ದ್ವಂದ್ವಮನ್ಯೋನ್ಯಲಕ್ಷ್ಯಂ|",
        "ಶೇಷಶ್ಚಿತ್ತಂ ವಿಮಲಮನಸಾಂ ಮೌಲಯಶ್ಚ ಶ್ರುತೀನಾಂ",
        "ಸಂಪದ್ಯಂತೇ ವಿಹರಣವಿಧೌ ಯಸ್ಯ ಶಯ್ಯಾವಿಶೇಷಾಃ||೫||"
      ]
    },
    {
      "type": "paragraph",
      "lines": [
        "ಉದ್ದೇಶ್ಯತ್ವಂ ಜನನಿ ಭಜತೋರುಜ್ಝಿತೋಪಾಧಿಗಂಧಂ",
        "ಪ್ರತ್ಯಗ್ರೂಪೇ ಹವಿಷಿ ಯುವಯೋರೇಕಶೇಷಿತ್ವಯೋಗಾತ್|",
        "ಪದ್ಮೇ ಪತ್ಯುಸ್ತವ ಚ ನಿಗಮೈರ್ನಿತ್ಯಮನ್ವಿಷ್ಯಮಾಣೋ",
        "ನಾವಚ್ಛೇದಂ ಭಜತಿ ಮಹಿಮಾ ನರ್ತಯನ್ಮಾನಸಂ ನಃ||೬||"
      ]
    },
    {
      "type": "paragraph",
      "lines": [
        "ಪಶ್ಯಂತೀಷು ಶ್ರುತಿಷು ಪರಿತಃ ಸೂರಿವೃಂದೇನ ಸಾರ್ಥಂ",
        "ಮಧ್ಯೇಕೃತ್ಯ ತ್ರಿಗುಣಫಲಕಂ ನಿರ್ಮಿತಸ್ಥಾನಭೇದಂ|",
        "ವಿಶ್ವಾಧೀಶಪ್ರಣಯಿನೀ ಸದಾ ವಿಭ್ರಮದ್ಯೂತವೃತ್ತೌ",
        "ಬ್ರಹ್ಮೇಶಾದ್ಯಾ ದಧತಿ ಯುವಯೋರಕ್ಷಶಾರಪ್ರಚಾರಮ್||೭||"
      ]
    },
    {
      "type": "paragraph",
      "lines": [
        "ಅಸ್ಯೇಶಾನಾ ತ್ವಮಸಿ ಜಗತಃ ಸಂಶ್ರಯಂತೀ ಮುಕುಂದಂ",
        "ಲಕ್ಷ್ಮೀಃ ಪದ್ಮಾ ಜಲಧಿತನಯಾ ವಿಷ್ಣುಪತ್ನೀಂದಿರೇತಿ|",
        "ಯನ್ನಾಮಾನಿ ಶ್ರುತಿಪರಿಪಣಾನ್ಯೇವಮಾವರ್ತಯಂತೋ",
        "ನಾವರ್ತಂತೇ ದುರಿತಪವನಪ್ರೇರಿತೇ ಜನ್ಮಚಕ್ರೇ||೮||"
      ]
    },
    {
      "type": "paragraph",
      "lines": [
        "ತ್ವಾಮೇವಾಹುಃ ಕತಿಚಿದಪರೇ ತ್ವತ್ಪ್ರಿಯಂ ಲೋಕನಾಥಂ",
        "ಕಿಂ ತೈರಂತಃಕಲಹಮಲಿನೈಃ ಕಿಂಚಿದುತ್ತೀರ್ಯ ಮಗ್ನೈಃ|",
        "ತ್ವತ್ಸಂಪ್ರೀತ್ಯೈ ವಿಹರತಿ ಹರೌ ಸಮ್ಮುಖೀನಾಂ ಶ್ರುತೀನಾಂ",
        "ಭಾವಾರೂಢೌ ಭಗವತಿ ಯುವಾಂ ದಂಪತೀ ದೈವತಂ ನಃ||೯||"
      ]
    },
    {
      "type": "paragraph",
      "lines": [
        "ಆಪನ್ನಾರ್ತಿ ಪ್ರಶಮನ ವಿಧೌ ಬದ್ದದೀಕ್ಷಸ್ಯ ವಿಷ್ಣೋಹೋ",
        " ಆಚಖ್ಯುಸ್ತ್ವಾಂ ಪ್ರಿಯ ಸಹಚರೀಮೈಕಮತ್ಯೋಪಪನ್ನಾಂ|",
        "ಪ್ರಾದುರ್ಭಾವೈರಪಿ ಸಮ ತನುಃ ಪ್ರಾಧ್ವಮನ್ವೀಯಸೇ ತ್ವಂ",
        "ದೂರೋತ್ಕ್ಷಿಪ್ತೈರಿವ ಮಧುರತಾ ದುಗ್ದರಾಶೇಸ್ತ ರಂಗೈಃ||೧೦||"
      ]
    },
    {
      "type": "paragraph",
      "lines": [
        "ಧತ್ತೇ ಶೋಭಾಂ ಹರಿಮರಕತೇ ತಾವಕೀ ಮೂರ್ತಿರಾದ್ಯಾ",
        "ತನ್ವೀ ತುಂಗಸ್ತನಭರನತಾ ತಪ್ತಜಾಂಬೂನದಾಭಾ|",
        "ಯಸ್ಯಾಂ ಗಚ್ಛಂತ್ಯುದಯವಿಲಯೈರ್ನಿತ್ಯಮಾನಂದಸಿಂಧಾ-",
        "ವಿಚ್ಛಾವೇಗೋಲ್ಲಸಿತಲಹರೀವಿಭ್ರಮಂ ವ್ಯಕ್ತಯಸ್ತೇ||೧೧||"
      ]
    },
    {
      "type": "paragraph",
      "lines": [
        "ಆಸಂಸಾರಂ ವಿತತಮಖಿಲಂ ವಾಙ್ಮಯಂ ಯದ್ವಿಭೂತಿ-",
        "-ರ್ಯದ್ಭ್ರೂಭಂಗಾತ್ಕುಸುಮಧನುಷಃ ಕಿಂಕರೋ ಮೇರುಧನ್ವಾ|",
        "ಯಸ್ಯಾಂ ನಿತ್ಯಂ ನಯನಶತಕೈರೇಕಲಕ್ಷ್ಯೋ ಮಹೇಂದ್ರಃ",
        "ಪದ್ಮೇ ತಾಸಾಂ ಪರಿಣತಿರಸೌ ಭಾವಲೇಶೈಸ್ತ್ವದೀಯೈಃ||೧೨||"
      ]
    },
    {
      "type": "paragraph",
      "lines": [
        "ಅಗ್ರೇ ಭರ್ತು ಸರಸಿಜ ಮಯೇ ಭದ್ರ ಪೀಠೇ ನಿಷಣ್ಣಾಂ",
        "ಅಂಭೋ ರಾಶೇರಧಿಗತ ಸುಧಾ ಸಂಪ್ಲಾ ವಾಧುತ್ಥಿತ್ತಾಂ ತಾಂ |",
        "ಪುಷ್ಪಾಸಾರಸ್ಥಗಿತಭುವನೈಃ ಪುಷ್ಕಲಾವರ್ತಕಾದ್ಯೈಃ",
        "ಕ್ಲುಪ್ತಾರಂಭಾಃ ಕನಕಕಲಶೈರಭ್ಯಷಿಂಚನ್ಗಜೇಂದ್ರಾಃ||೧೩||"
      ]
    },
    {
      "type": "paragraph",
      "lines": [
        "ಆಲೋಕ್ಯ ತ್ವಾಮಮೃತಸಹಜೇ ವಿಷ್ಣುವಕ್ಷಃಸ್ಥಲಸ್ಥಾಂ",
        "ಶಾಪಾಕ್ರಾಂತಾಃ ಶರಣಮಗಮನ್ಸಾವರೋಧಾಃ ಸುರೇಂದ್ರಾಃ|",
        "ಲಬ್ಧ್ವಾ ಭೂಯಸ್ತ್ರಿಭುವನಮಿದಂ ಲಕ್ಷಿತಂ ತ್ವತ್ಕಟಾಕ್ಷೈಃ",
        "ಸರ್ವಾಕಾರಸ್ಥಿರಸಮುದಯಾಂ ಸಂಪದಂ ನಿರ್ವಿಶಂತಿ||೧೪||"
      ]
    },
    {
      "type": "paragraph",
      "lines": [
        "ಆರ್ತತ್ರಾಣವ್ರತಿಭಿರಮೃತಾಸಾರನೀಲಾಂಬುವಾಹೈ-",
        "-ರಂಭೋಜಾನಾಮುಷಸಿ ಮಿಷತಾಮಂತರಂಗೈರಪಾಂಗೈಃ|",
        "ಯಸ್ಯಾಂ ಯಸ್ಯಾಂ ದಿಶಿ ವಿಹರತೇ ದೇವಿ ದೃಷ್ಟಿಸ್ತ್ವದೀಯಾ",
        "ತಸ್ಯಾಂ ತಸ್ಯಾಮಹಮಹಮಿಕಾಂ ತನ್ವತೇ ಸಂಪದೋಘಾಃ||೧೫||"
      ]
    },
    {
      "type": "paragraph",
      "lines": [
        "ಯೋಗಾರಂಭತ್ವರಿತಮನಸೋ ಯುಷ್ಮದೈಕಾಂತ್ಯಯುಕ್ತಂ ಧರ್ಮಂ",
        "ಪ್ರಾಪ್ತುಂ ಪ್ರಥಮಮಿಹ ಯೇ ಧಾರಯಂತೇಽಧನಾ ಯಾಂ||",
        "ತೇಷಾಂ ಭೂಮೇರ್ಧನಪತಿಗೃಹಾದಂಬರಾದಂಬುಧೇರ್ವಾ",
        "ಧಾರಾ ನಿರ್ಯಾಂತ್ಯಧಿಕಮಧಿಕಂ ವಾಂಛಿತಾನಾಂ ವಸೂನಾಮ್||೧೬||"
      ]
    },
    {
      "type": "paragraph",
      "lines": [
        "ಶ್ರೇಯಸ್ಕಾಮಾಃ ಕಮಲನಿಲಯೇ ಚಿತ್ರಮಾಮ್ನಾಯವಾಚಾಂ",
        "ಚೂಡಾಪೀಡಂ ತವ ಪದಯುಗಂ ಚೇತಸಾ ಧಾರಯಂತಃ|",
        "ಛತ್ರಚ್ಛಾಯಾಸುಭಗಶಿರಸಶ್ಚಾಮರಸ್ಮೇರಪಾರ್ಶ್ವಾಃ",
        "ಶ್ಲಾಘಾಶಬ್ದಶ್ರವಣಮುದಿತಾಃ ಸ್ರಗ್ವಿಣಃ ಸಂಚರಂತಿ||೧೭||"
      ]
    },
    {
      "type": "paragraph",
      "lines": [
        "ಊರೀಕರ್ತುಂ ಕುಶಲಮಖಿಲಂ ಜೇತುಮಾದೀನರಾತೀನ್",
        "ದೂರೀಕರ್ತುಂ ದುರಿತನಿವಹಂ ತ್ಯಕ್ತುಮಾದ್ಯಾಮವಿದ್ಯಾಂ|",
        "ಅಂಬ ಸ್ತಂಬಾವಧಿಕಜನನಗ್ರಾಮಸೀಮಾಂತರೇಖಾ-",
        "-ಮಾಲಂಬಂತೇ ವಿಮಲಮನಸೋ ವಿಷ್ಣುಕಾಂತೇ ದಯಾಂ ತೇ||೧೮||"
      ]
    },
    {
      "type": "paragraph",
      "lines": [
        "ಜಾತಾಕಾಂಕ್ಷಾ ಜನನಿ ಯುವಯೋರೇಕಸೇವಾಧಿಕಾರೇ",
        "ಮಾಯಾಲೀಢಂ ವಿಭವಮಖಿಲಂ ಮನ್ಯಮಾನಾಸ್ತೃಣಾಯ|",
        "ಪ್ರೀತ್ಯೈ ವಿಷ್ಣೋಸ್ತವ ಚ ಕೃತಿನಃ ಪ್ರೀತಿಮಂತೋ ಭಜಂತೇ",
        "ವೇಲಾಭಂಗಪ್ರಶಮನಫಲಂ ವೈದಿಕಂ ಧರ್ಮಸೇತುಮ್||೧೯||"
      ]
    },
    {
      "type": "paragraph",
      "lines": [
        "ಸೇವೇ ದೇವಿ ತ್ರಿದಶಮಹಿಲಾಮೌಳಿಮಾಲಾರ್ಚಿತಂ ತೇ",
        "ಸಿದ್ಧಿಕ್ಷೇತ್ರಂ ಶಮಿತವಿಪದಾಂ ಸಂಪದಾಂ ಪಾದಪದ್ಮಂ|",
        "ಯಸ್ಮಿನ್ನೀಷನ್ನಮಿತಶಿರಸೋ ಯಾಪಯಿತ್ವಾ ಶರೀರಂ",
        "ವರ್ತಿಷ್ಯಂತೇ ವಿತಮಸಿ ಪದೇ ವಾಸುದೇವಸ್ಯ ಧನ್ಯಾಃ||೨೦||"
      ]
    },
    {
      "type": "paragraph",
      "lines": [
        "ಸಾನುಪ್ರಾಸಪ್ರಕಟಿತದಯೈಃ ಸಾಂದ್ರವಾತ್ಸಲ್ಯದಿಗ್ಧೈ-",
        "-ರಂಬ ಸ್ನಿಗ್ಧೈರಮೃತಲಹರೀಲಬ್ಧಸಬ್ರಹ್ಮಚರ್ಯೈಃ|",
        "ಘರ್ಮೇ ತಾಪತ್ರಯವಿರಚಿತೇ ಗಾಢತಪ್ತಂ ಕ್ಷಣಂ ಮಾ-",
        "-ಮಾಕಿಂಚನ್ಯಗ್ಲಪಿತಮನಘೈರಾದ್ರಿಯೇಥಾಃ ಕಟಾಕ್ಷೈಃ||೨೧||"
      ]
    },
    {
      "type": "paragraph",
      "lines": [
        "ಸಂಪದ್ಯಂತೇ ಭವಭಯತಮೀಭಾನವಸ್ತ್ವತ್ಪ್ರಸಾದಾ-",
        "-ದ್ಭಾವಾಃ ಸರ್ವೇ ಭಗವತಿ ಹರೌ ಭಕ್ತಿಮುದ್ವೇಲಯಂತಃ|",
        "ಯಾಚೇ ಕಿಂ ತ್ವಾಮಹಮತಿಭಯಶ್ಶೀತಲೋದಾರಶೀಲಾ-",
        "-ನ್ಭೂಯೋ ಭೂಯೋ ದಿಶಸಿ ಮಹತಾಂ ಮಂಗಳಾನಾಂ ಪ್ರಬಂಧಾನ್||೨೨||"
      ]
    },
    {
      "type": "paragraph",
      "lines": [
        "ಮಾತಾ ದೇವಿ ತ್ವಮಸಿ ಭಗವಾನ್ವಾಸುದೇವಃ ಪಿತಾ ಮೇ",
        "ಜಾತಃ ಸೋಽಹಂ ಜನನಿ ಯುವಯೋರೇಕಲಕ್ಷ್ಯಂ ದಯಾಯಾಃ|",
        "ದತ್ತೋ ಯುಷ್ಮತ್ಪರಿಜನತಯಾ ದೇಶಿಕೈರಪ್ಯತಸ್ತ್ವಂ",
        "ಕಿಂ ತೇ ಭೂಯಃ ಪ್ರಿಯಮಿತಿ ಕಿಲ ಸ್ಮೇರವಕ್ರಾ ವಿಭಾಸಿ||೨೩||"
      ]
    },
    {
      "type": "paragraph",
      "lines": [
        "ಕಲ್ಯಾಣಾನಾಮವಿಕಲನಿಧಿಃ ಕಾಽಪಿ ಕಾರುಣ್ಯಸೀಮಾ",
        "ನಿತ್ಯಾಮೋದಾ ನಿಗಮವಚಸಾಂ ಮೌಳಿಮಂದಾರಮಾಲಾ|",
        "ಸಂಪದ್ದಿವ್ಯಃ ಮಧುವಿಜಯಿನಃ ಸನ್ನಿಧತ್ತಾಂ ಸದಾ ಮೇ",
        "ಸೈಷಾ ದೇವೀ ಸಕಲಭುವನಪ್ರಾರ್ಥನಾಕಾಮಧೇನುಃ||೨೪||"
      ]
    },
    {
      "type": "paragraph",
      "lines": [
        "ಉಪಚಿತಗುರುಭಕ್ತೇರುತ್ಥಿತಂ ವೇಂಕಟೇಶಾತ್-",
        "-ಕಲಿಕಲುಷನಿವೃತ್ತ್ಯೈ ಕಲ್ಪ್ಯಮಾನಂ ಪ್ರಜಾನಾಂ|",
        "ಸರಸಿಜನಿಲಯಾಯಾಃ ಸ್ತೋತ್ರಮೇತತ್ಪಠಂತಃ",
        "ಸಕಲಕುಶಲಸೀಮಾ ಸಾರ್ವಭೌಮಾ ಭವಂತಿ||೨೫||"
      ]
    },
    {
      "type": "paragraph",
      "lines": [
        "ಇತಿ ಶ್ರೀಮದ್ವೇದಾಂತದೇಶಿಕವಿರಚಿತಾ ಶ್ರೀಸ್ತುತಿಃ|"
      ]
    }
  ]
}