{
  "title": "ಶ್ರೀ ಗರುಡ ದಂಡಕಂ",
  "content": [
    {
      "type": "paragraph",
      "lines": [
        "ಶ್ರೀಮಾನ್ ವೇಙ್ಕಟನಾಥಾರ್ಯಃ ಕವಿತಾರ್ಕಿಕಕೇಸರೀ |",
        "ವೇದಾನ್ತಚಾರ್ಯವರ್ಯೋ ಮೇ ಸನ್ನಿಧತ್ತಾಂ ಸದಾಹೃದಿ ||"
      ]
    },
    {
      "type": "paragraph",
      "lines": [
        "ನಮಃ ಪನ್ನಗನದ್ಧಾಯ ವೈಕುಣ್ಠವಶವರ್ತಿನೇ |",
        "ಶ್ರುತಿಸಿನ್ಧುಸುಧೋತ್ಪಾದಮನ್ದರಾಯ ಗರುತ್ಮತೇ ||",
        "ಗರುಡಮಖಿಲ ವೇದ ನೀಡಾಧಿರೂಢಂ ದ್ವಿಷತ್ ಪೀಡನೋತ್ ಕಣ್ಠಿತಾಕುಣ್ಠ ವೈಕುಣ್ಠ ಪೀಠೀಕೃತ",
        "ಸ್ಕನ್ಧಮೀಡೇ ಸ್ವನೀಡಾಗತಿ ಪ್ರೀತ ರುದ್ರಾ ಸುಕೀರ್ತಿ-ಸ್ತನಾಭೋಗ ಗಾಢೋಪ ಗೂಢ ಸ್ಫುರತ್ಕಣ್ಟಕವ್ರಾತ ವೇಧವ್ಯಥಾ ವೇಪಮಾನ ದ್ವಿಜಿಹ್ವಾಧಿಪಾಕಲ್ಪ ವಿಷ್ಫಾರ್ಯಮಾಣ ಸ್ಫಟಾ ವಾಟಿಕಾ ರತ್ನ ರೋಚಿಶ್ಛಟಾ ರಾಜಿನೀರಾಜಿತಂ ಕಾನ್ತಿ ಕಲ್ಲೋಲಿನೀ ರಾಜಿತಮ್ || ೧ ||"
      ]
    },
    {
      "type": "paragraph",
      "lines": [
        "ಜಯ ಗರುಡ ಸುಪರ್ಣ ದರ್ವೀಕರಾಹಾರ ದೇವಾಧಿಪಾಹಾರ ಹಾರಿನ್",
        "ಪತಿ ಕ್ಷಿಪ್ತ ದಂಭೋಳಿ ಧಾರಾ ಕಿಣಾಕಲ್ಪ ಕಲ್ಪಾನ್ತ ವಾತೂಲ ಕಲ್ಪೋದಯಾನಲ್ಪ",
        "ವೀರಾಯಿತೋದ್ಯಚ್ಚಮತ್ಕಾರ ದೈತ್ಯಾರಿಜೈತ್ರ ಧ್ವಜಾರೋಹ ನಿರ್ಧಾರಿತೋತ್ಕರ್ಷ",
        "ಸಂಕರ್ಷಣಾತ್ಮನ್ ಗರುತ್ಮನ್ ಮರುತ್ಪಞ್ಚಕಾಧೀಶ ಸತ್ಯಾದಿಮೂರ್ತೇ ನ ಕಶ್ಚಿತ್",
        "ಸಮಸ್ತೇ ನಮಸ್ತೇ ಪುನಸ್ತೇ ನಮಃ || ೨ |"
      ]
    },
    {
      "type": "paragraph",
      "lines": [
        "ನಮ ಇದಮಜಹತ್ ಸಪರ್ಯಾಯ ಪರ್ಯಾಯ ನಿರ್ಯಾತ ಪಕ್ಷಾನಿಲಾಸ್ಫಾಲನೋದ್ವೇಲ ಪಾಥೋಧಿ",
        "ವೀಚೀಚಪೇಟಾಹತಾಗಾಧ ಪಾತಾಳ ಭಾಙ್ಕಾರ ಸಂಕ್ರುದ್ಧ ನಾಗೇನ್ದ್ರ ಪೀಡಾಸೃಣೀಭಾವ ಭಾಸ್ವನ್ನಖಶ್ರೇಣಯೇ ಚಣ್ಡತುಣ್ಡಾಯ ನೃತ್ಯದ್ಭುಜಙ್ಗಭ್ರುವೇ ವಜ್ರಿಣೇ ದಂಷ್ಟ್ರಯಾ ತುಭ್ಯಮಧ್ಯಾತ್ಮವಿದ್ಯಾ ವಿಧೇಯಾ ವಿಧೇಯಾ ಭವದ್ದಾಸ್ಯಮಾಪಾದಯೇಥಾ ದಯೇಥಾಶ್ಚ ಮೇ || ೩ ||"
      ]
    },
    {
      "type": "paragraph",
      "lines": [
        "ಮನುರನುಗತ ಪಕ್ಷಿವಕ್ತ್ರ ಸ್ಫುರತ್ತಾರಕಸ್ತಾವಕಶ್ಚಿತ್ರಭಾನು ಪ್ರಿಯಾ ಶೇಖರಸ್ತ್ರಾಯತಾಂ",
        "ನಸ್ತ್ರಿವರ್ಗಾಪವರ್ಗ ಪ್ರಸೂತಿಃ ಪರವ್ಯೋ ಮಧಾಮನ್ ವಲದ್ವೇಷಿದರ್ಪಜ್ವಲದ್ವಾಲಖಿಲ್ಯ ಪ್ರತಿಜ್ಞಾವತೀರ್ಣ ಸ್ಥಿರಾಂ ತತ್ತ್ವಬುದ್ಧಿಂ ಪರಾಂ ಭಕ್ತಿಧೇನುಂ ಜಗನ್ಮೂಲಕನ್ದೇ ಮುಕುನ್ದೇ ಮಹಾನನ್ದದೋಗ್ಧ್ರೀಂ ದಧೀಥಾ ಮುಧಾಕಾಮಹೀನಾಮಹೀನಾಮಹೀನಾನ್ತಕ || ೪ ||"
      ]
    },
    {
      "type": "paragraph",
      "lines": [
        "ಷಟ್ತ್ರಿಂಶದ್ಗಣಚರಣೋ ನರ ಪರಿಪಾಟೀ ನವೀನ ಗುಂಭಗಣಃ |",
        "ವಿಷ್ಣುರಥ ದಣ್ಡಕೋಽಯಂ ವಿಘಟಯತು ವಿಪಕ್ಷ ವಾಹಿನೀ ವ್ಯೂಹಮ್ ||",
        "ವಿಚಿತ್ರ ಸಿದ್ಧಿದಃ ಸೋಽಯಂ ವೇಙ್ಕಟೇಶವಿಪಶ್ಚಿತಾ |",
        "ಗರುಡಧ್ವಜತೋಷಾಯ ಗೀತೋ ಗರುಡದಣ್ಡಕಃ ||"
      ]
    },
    {
      "type": "paragraph",
      "lines": [
        "ಕವಿತಾರ್ಕಿಕ ಸಿಂಹಾಯ ಕಳ್ಯಾಣ ಗುಣಶಾಲಿನೇ |",
        "ಶ್ರೀಮತೇ ವೇಙ್ಕಟೇಶಾಯ ವೇದಾನ್ತ ಗುರವೇ ನಮಃ ||"
      ]
    },
    {
      "type": "paragraph",
      "lines": [
        "ಶ್ರೀಮತೇ ನಿಗಮಾನ್ತಮಹಾದೇಶಿಕಾಯ ನಮಃ ||"
      ]
    }
  ]
}