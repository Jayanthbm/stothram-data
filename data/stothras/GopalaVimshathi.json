{
  "title": "ಗೋಪಾಲ ವಿಂಶತಿ",
  "opening_verse": [
    "ಶ್ರೀಮಾನ್ವೇಂಕಟನಾಥಾರ್ಯಃ ಕವಿತಾರ್ಕಿಕ ಕೇಸರೀ |",
    "ವೇದಾಂತಾಚಾರ್ಯವರ್ಯೋ ಮೇ ಸನ್ನಿಧತ್ತಾಂ ಸದಾ ಹೃದಿ ||"
  ],
  "verses": [
    {
      "number": 1,
      "text": [
        "ವಂದೇ ಬೃಂದಾವನಚರಂ ವಲ್ಲವೀಜನವಲ್ಲಭಮ್ |",
        "ಜಯಂತೀಸಂಭವಂ ಧಾಮ ವೈಜಯಂತೀವಿಭೂಷಣಮ್ ||"
      ]
    },
    {
      "number": 2,
      "text": [
        "ವಾಚಂ ನಿಜಾಂಕರಸಿಕಾಂ ಪ್ರಸಮೀಕ್ಷಮಾಣಃ",
        "ವಕ್ತ್ರಾರವಿಂದವಿನಿವೇಶಿತಪಾಂಚಜನ್ಯಃ |",
        "ವರ್ಣತ್ರಿಕೋಣರುಚಿರೇ ವರಪುಂಡರೀಕೇ",
        "ಬದ್ಧಾಸನೋ ಜಯತಿ ವಲ್ಲವಚಕ್ರವರ್ತೀ ||"
      ]
    },
    {
      "number": 3,
      "text": [
        "ಆಮ್ನಾಯಗಂಧಿರುದಿತಸ್ಫುರಿತಾಧರೋಷ್ಠಂ",
        "ಆಸ್ರಾವಿಲೇಕ್ಷಣಮನುಕ್ಷಣಮಂದಹಾಸಮ್ |",
        "ಗೋಪಾಲಡಿಂಭವಪುಷಂ ಕುಹನಾಜನನ್ಯಾಃ",
        "ಪ್ರಾಣಸ್ತನಂಧಯಮವೈಮಿ ಪರಂ ಪುಮಾಂಸಮ್ ||"
      ]
    },
    {
      "number": 4,
      "text": [
        "ಆವಿರ್ಭವತ್ವನಿಭೃತಾಭರಣಂ ಪುರಸ್ತಾತ್",
        "ಆಕುಂಚಿತೈಕಚರಣಂ ನಿಭೃತಾನ್ಯಪಾದಮ್ |",
        "ದಧ್ನಾ ನಿಮಂಥಮುಖರೇಣ ನಿಬದ್ಧತಾಳಂ",
        "ನಾಥಸ್ಯ ನಂದಭವನೇ ನವನೀತನಾಟ್ಯಮ್ ||"
      ]
    },
    {
      "number": 5,
      "text": [
        "ಹರ್ತುಂ ಕುಂಭೇ ವಿನಿಹಿತಕರಃ ಸ್ವಾದು ಹೈಯಂಗವೀನಂ",
        "ದೃಷ್ಟ್ವಾ ದಾಮಗ್ರಹಣಚಟುಲಾಂ ಮಾತರಂ ಜಾತರೋಷಾಮ್ |",
        "ಪಾಯಾದೀಷತ್ ಪ್ರಚಲಿತಪದೋ ನಾಪಗಚ್ಛನ್ ನ ತಿಷ್ಠನ್",
        "ಮಿಥ್ಯಾಗೋಪಃ ಸಪದಿ ನಯನೇ ಮೀಲಯನ್ ವಿಶ್ವಗೋಪ್ತಾ ||"
      ]
    },
    {
      "number": 6,
      "text": [
        "ವ್ರಜಯೋಷಿದಪಾಂಗವೇಧನೀಯಂ",
        "ಮಧುರಾಭಾಗ್ಯಮನನ್ಯಭೋಗ್ಯಮೀಡೇ |",
        "ವಸುದೇವವಧೂಸ್ತನಂಧಯಂ ತತ್",
        "ಕಿಮಪಿ ಬ್ರಹ್ಮ ಕಿಶೋರಭಾವದೃಶ್ಯಮ್ ||"
      ]
    },
    {
      "number": 7,
      "text": [
        "ಪರಿವರ್ತಿತಕಂಧರಂ ಭಯೇನ",
        "ಸ್ಮಿತಫುಲ್ಲಾಧರಪಲ್ಲವಂ ಸ್ಮರಾಮಿ |",
        "ವಿಟಪಿತ್ವನಿರಾಸಕಂ ಕಯೋಶ್ಚಿತ್",
        "ವಿಪುಲೋಲೂಖಲಕರ್ಷಕಂ ಕುಮಾರಮ್ ||"
      ]
    },
    {
      "number": 8,
      "text": [
        "ನಿಕಟೇಷು ನಿಶಾಮಯಾಮಿ ನಿತ್ಯಂ",
        "ನಿಗಮಾಂತೈರಧುನಾಽಪಿ ಮೃಗ್ಯಮಾಣಮ್ |",
        "ಯಮಳಾರ್ಜುನದೃಷ್ಟಬಾಲಕೇಳಿಂ",
        "ಯಮುನಾಸಾಕ್ಷಿಕಯೌವನಂ ಯುವಾನಮ್ ||"
      ]
    },
    {
      "number": 9,
      "text": [
        "ಪದವೀಮದವೀಯಸೀಂ ವಿಮುಕ್ತೇಃ",
        "ಅಟವೀಸಂಪದಮಂಬುವಾಹಯಂತೀಮ್ |",
        "ಅರುಣಾಧರಸಾಭಿಲಾಷವಂಶಾಂ",
        "ಕರುಣಾಂ ಕಾರಣಮಾನುಷೀಂ ಭಜಾಮಿ ||"
      ]
    },
    {
      "number": 10,
      "text": [
        "ಅನಿಮೇಷನಿಷೇವಣೀಯಮಕ್ಷ್ಣೋಃ",
        "ಅಜಹದ್ಯೌವನಮಾವಿರಸ್ತು ಚಿತ್ತೇ |",
        "ಕಲಹಾಯಿತಕುಂತಲಂ ಕಲಾಪೈಃ",
        "ಕರುಣೋನ್ಮಾದಕವಿಭ್ರಮಂ ಮಹೋ ಮೇ ||"
      ]
    },
    {
      "number": 11,
      "text": [
        "ಅನುಯಾಯಿಮನೋಜ್ಞವಂಶನಾಳೈಃ",
        "ಅವತು ಸ್ಪರ್ಶಿತವಲ್ಲವೀವಿಮೋಹೈಃ |",
        "ಅನಘಸ್ಮಿತಶೀತಲೈರಸೌ ಮಾಂ",
        "ಅನುಕಂಪಾಸರಿದಂಬುಜೈರಪಾಂಗೈಃ ||"
      ]
    },
    {
      "number": 12,
      "text": [
        "ಅಧರಾಹಿತಚಾರುವಂಶನಾಳಾಃ",
        "ಮಕುಟಾಲಂಬಿಮಯೂರಪಿಂಛಮಾಲಾಃ |",
        "ಹರಿನೀಲಶಿಲಾವಿಭಂಗನೀಲಾಃ",
        "ಪ್ರತಿಭಾಃ ಸಂತು ಮಮಾಂತಿಮಪ್ರಯಾಣೇ ||"
      ]
    },
    {
      "number": 13,
      "text": [
        "ಅಖಿಲಾನವಲೋಕಯಾಮಿ ಕಾಲಾನ್",
        "ಮಹಿಳಾಧೀನಭುಜಾಂತರಸ್ಯ ಯೂನಃ |",
        "ಅಭಿಲಾಷಪದಂ ವ್ರಜಾಂಗನಾನಾಂ",
        "ಅಭಿಲಾಪಕ್ರಮದೂರಮಾಭಿರೂಪ್ಯಮ್ ||"
      ]
    },
    {
      "number": 14,
      "text": [
        "ಹೃದಿ ಮುಗ್ಧಶಿಖಂಡಮಂಡನಃ",
        "ಲಿಖಿತಃ ಕೇನ ಮಮೈಷ ಶಿಲ್ಪಿನಾ |",
        "ಮದನಾತುರವಲ್ಲವಾಂಗನಾ-",
        "ವದನಾಂಭೋಜದಿವಾಕರೋ ಯುವಾ ||"
      ]
    },
    {
      "number": 15,
      "text": [
        "ಮಹಸೇ ಮಹಿತಾಯ ಮೌಳಿನಾ",
        "ವಿನತೇನಾಂಜಲಿಮಂಜನತ್ವಿಷೇ |",
        "ಕಲಯಾಮಿವಿಮುಗ್ಧವಲ್ಲವೀ-",
        "ವಲಯಾಭಾಷಿತಮಂಜುವೇಣವೇ ||"
      ]
    },
    {
      "number": 16,
      "text": [
        "ಜಯತಿ ಲಲಿತವೃತ್ತಿಂ ಶಿಕ್ಷಿತೋ ವಲ್ಲವೀನಾಂ",
        "ಶಿಥಿಲವಲಯಶಿಂಜಾಶೀತಲೈರ್ಹಸ್ತತಾಳೈಃ |",
        "ಅಖಿಲಭುವನರಕ್ಷಾಗೋಪವೇಷಸ್ಯ ವಿಷ್ಣೋಃ",
        "ಅಧರಮಣಿಸುಧಾಯಾಮಂಶವಾನ್ ವಂಶನಾಲಃ ||"
      ]
    },
    {
      "number": 17,
      "text": [
        "ಚಿತ್ರಾಕಲ್ಪಃ ಶ್ರವಸಿ ಕಲಯನ್ ಲಾಂಗಲೀಕರ್ಣಪೂರಂ",
        "ಬರ್ಹೋತ್ತಂಸಸ್ಫುರಿತಚಿಕುರೋ ಬಂಧುಜೀವಂ ದಧಾನಃ |",
        "ಗುಂಜಾಬದ್ಧಾಮುರಸಿ ಲಲಿತಾಂ ಧಾರಯನ್ ಹಾರಯಷ್ಟಿಂ",
        "ಗೋಪಸ್ತ್ರೀಣಾಂ ಜಯತಿ ಕಿತವಃ ಕೋಽಪಿ ಕೌಮಾರಹಾರೀ ||"
      ]
    },
    {
      "number": 18,
      "text": [
        "ಲೀಲಾಯಷ್ಟಿಂ ಕರಕಿಸಲಯೇ ದಕ್ಷಿಣೇ ನ್ಯಸ್ಯ ಧನ್ಯಾಂ",
        "ಅಂಸೇ ದೇವ್ಯಾಃ ಪುಲಕರುಚಿರೇ ಸನ್ನಿವಿಷ್ಟಾನ್ಯಬಾಹುಃ |",
        "ಮೇಘಶ್ಯಾಮೋ ಜಯತಿ ಲಲಿತೋ ಮೇಖಲಾದತ್ತವೇಣುಃ",
        "ಗುಂಜಾಪೀಡಸ್ಫುರಿತಚಿಕುರೋ ಗೋಪಕನ್ಯಾಭುಜಂಗಃ ||"
      ]
    },
    {
      "number": 19,
      "text": [
        "ಪ್ರತ್ಯಾಲೀಢಸ್ಥಿತಿಮಧಿಗತಾಂ ಪ್ರಾಪ್ತಗಾಢಾಂಕಪಾಳಿಂ",
        "ಪಶ್ಚಾದೀಷನ್ಮಿಳಿತನಯನಾಂ ಪ್ರೇಯಸೀಂ ಪ್ರೇಕ್ಷಮಾಣಃ |",
        "ಭಸ್ತ್ರಾಯಂತ್ರಪ್ರಣಿಹಿತಕರೋ ಭಕ್ತಜೀವಾತುರವ್ಯಾತ್",
        "ವಾರಿಕ್ರೀಡಾನಿಬಿಡವಸನೋ ವಲ್ಲವೀವಲ್ಲಭೋ ನಃ ||"
      ]
    },
    {
      "number": 20,
      "text": [
        "ವಾಸೋ ಹೃತ್ವಾ ದಿನಕರಸುತಾಸನ್ನಿಧೌ ವಲ್ಲವೀನಾಂ",
        "ಲೀಲಾಸ್ಮೇರೋ ಜಯತಿ ಲಲಿತಾಮಾಸ್ಥಿತಃ ಕುಂದಶಾಖಾಮ್ |",
        "ಸವ್ರೀಡಾಭಿಸ್ತದನು ವಸನೇ ತಾಭಿರಭ್ಯರ್ಥ್ಯಮಾನೇ",
        "ಕಾಮೀ ಕಶ್ಚಿತ್ ಕರಕಮಲಯೋರಂಜಲಿಂ ಯಾಚಮಾನಃ ||"
      ]
    },
    {
      "number": 21,
      "text": [
        "ಇತ್ಯನನ್ಯಮನಸಾ ವಿನಿರ್ಮಿತಾಂ",
        "ವೇಂಕಟೇಶಕವಿನಾ ಸ್ತುತಿಂ ಪಠನ್ |",
        "ದಿವ್ಯವೇಣುರಸಿಕಂ ಸಮೀಕ್ಷತೇ",
        "ದೈವತಂ ಕಿಮಪಿ ಯೌವತಪ್ರಿಯಮ್ ||"
      ]
    }
  ],
  "closing_verse": [
    "ಕವಿತಾರ್ಕಿಕಸಿಂಹಾಯ ಕಲ್ಯಾಣಗುಣಶಾಲಿನೇ |",
    "ಶ್ರೀಮತೇ ವೇಂಕಟೇಶಾಯ ವೇದಾಂತಗುರವೇ ನಮಃ"
  ]
}